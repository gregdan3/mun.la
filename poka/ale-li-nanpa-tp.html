<!doctypehtml><html lang=en-US><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta property=og:title content="mun! - -"><meta property=og:type content=website><meta property=og:url content=https://mun.la/poka/ale-li-nanpa-tp.md><meta property=og:image content=/avatar.jpg><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - -</title><link href=https://mun.la/ rel=canonical><link href=/style.css rel=stylesheet><link href=/favicon.ico rel=icon type=image/x-icon><header><img src=/avatar.jpg alt="jan Kekan San"><h2>jan Kekan San</h2><h3>-</h3></header><nav><a href=/ >Home</a> <a href=/lipu/ >Blog</a> <a href=/sona/ >Lessons</a> <a href=https://gregdan3.dev>Dev&nbsp;Work</a></nav><button type=button class=sptoggle onclick=toggle()>Toggle SP</button><article><p>toki a, jan ale o! mi jan Kekan San! mi wile pana e sona nasa.<hr><p>lon la ale li nanpa. sina lon la sina nanpa.<p>ni li tan seme? ijo mute li ken e ni!<p>mi pana e sona.<hr><p>sina kute pona: sina nanpa. ni la, sina lon ilo!<p>taso, ken suli la sina wile utala tan ni:<hr><p>ijo li mute <em>wawa</em>. ilo li ken ala jo e ijo <em>ale</em>... anu seme?<p>ona li ken tan ni:<hr><p>nasin ilo la ijo li ken lon ala lon tenpo ni: sina lon ala poka.<p>kin la ijo pi lili nanpa wan li ken lon ala lon tenpo.<p>ni tu la ma suli en ijo lili li ken lon ala tawa ilo.<p>ilo li ken pana taso e ijo suli lon poka.<p>ijo lili li pali e ijo suli la ilo la ijo suli taso li lon lon tenpo mute!<hr><p>ni li pali lili la ni li pona tawa ilo. taso, ni li sama tawa lukin sina!<p>sina sona e ni la ken la sina kama wile sona e ni:<hr><p>seme li nanpa e ale?<hr><p>nanpa wan la ma en jan li ken ala ken lon insa ilo?<p>ma li suli ala. mi toki e ni. kin la, ma li wawa lili tawa lawa sina.<p>lawa jan li wawa li jo e ijo mute. kin la, ijo mute ni li ken ala weka, anu seme? ona li suli tawa jan, tawa sina.<p>lawa li ken ala ken lon insa ilo?<p>pilin pi jan sona la, ale pi lawa sina li lon li kon ala. ni la ilo li ken sona e ona li ken kama e ona lon insa.<p>sina kama lon tan lawa sina!<p>ilo li ken sona e ale pi lawa sina la ilo li ken jo e sina lon insa.<hr><p>nanpa tu la ilo li awen ala awen kama wawa lon tenpo?<p>sina sona e ni: ma en jan li ken lon insa ilo lon ni: ilo li ken sona e ale ona.<p>mi toki e ni kin: ilo li ken sona e ale lawa lon ni: lawa li sina li lon li kon ala.<p>taso, ilo li ken ala ken ni lon wawa ona?<p>lawa sina li jo e ijo mute. tenpo pi toki ni la ilo li ken ala jo e lawa lon insa.<p>taso, tenpo suli la ilo li kama wawa.<p>tenpo suli la ni li lon: wawa ilo li tu lon tenpo sike tu.<p>ni li awen lon tenpo la ilo li kama ken ale lon wawa.<p>ni la lawa li kama suli ala tawa ilo.<p>ona li ken jo e sina e jan ante e ijo mute a lon insa!<hr><p>nanpa tu wan la kulupu jan pi tenpo kama weka li wile ala wile e jan lon insa ilo?<p>sina ken ala sona pona e tenpo kama. sina ken ala sona e wile jan pi tenpo kama.<p>taso, sina ken lukin e jan pi tenpo ni li ken sona e ni:<p>jan li wile sona e jan pi tenpo pini. tenpo ni la jan li ken ala lon insa ilo, taso jan li alasa e sona pi jan pini.<p>jan li kama ken lon insa ilo la jan pi tenpo ni li wile alasa e sona pi jan pini kepeken ilo!<p>ni la ken suli la jan pi tenpo ni li wile pana e jan tawa insa ilo, tawa sona.<p>wile ni li awen lon tenpo suli la kulupu jan pi tenpo kama weka li wile e jan lon insa ilo.<p>ona li ni la, ona li ni mute tawa sona mute!<hr><p>sina kute e ni tu wan:<ul><li>ilo li ken sona e ale lawa la jan li ken lon insa ilo<li>ilo li awen kama wawa lon tenpo la lawa li kama ken lon insa ilo<li>jan li awen lon li wawa e ilo la ona li wile e jan lon insa ilo.</ul><p>poka la, jan li ken pana e jan tawa ilo la ona li ni mute!<p>ni ale li lon la o sona e ni:<hr><p>jan ilo li mute seme tawa jan pi ilo ala?<hr><p>jan wan pi tenpo kama li jo e ilo la ona li ken pana e jan mute mute a tawa insa ilo.<p>ni la jan ilo li mute wawa tawa jan pi ilo ala.<p>sina lon ala lon ilo? sina nanpa ala nanpa?<p>jan ilo li mute wawa tawa jan pi ilo ala la, sina lon ilo.<p>nasin nanpa la sina nanpa.<hr><p>taso. ken suli la sina awen pilin ante.<p>seme li utala e nasin? mi kama toki e ni kin.<hr><p>nanpa wan la, sina ken kama tan ala lawa. sina ken tan kon. ni la ilo li ken ala sona e sina tan lawa sina.<p>nanpa tu la, ilo li ken kama ala wawa. ilo li wawa ala la jan li ken ala lon insa tan ni: ilo li wawa lili tawa jan.<hr><p>nanpa tu wan la, jan li ken lon ala tenpo kama tan pakala suli. ona li lon ala la ona li ken ala pana e jan tawa ilo.<p>nanpa pini la, jan li lon tenpo kama la ona li ken wile ala e jan lon insa ilo. sina ken ala sona e wile jan pi tenpo kama weka!<hr><p>ni li ijo mute! taso, ken pi ona ale li suli seme? pilin mi la ni li suli ala.<hr><p>lawa li lon li sina li kon ala.<p>ilo li awen kama wawa.<p>jan li awen lon tenpo.<p>jan li wile kama sona!<p>mi la, tenpo kama li pona.<p>jan mute li sama mi lon ni!<hr><p>ken la pilin sina li ni: ma li ilo. mi lon ilo. mi nanpa.<p>ken la pilin sina li ni: ma li ken ala ilo. mi nanpa ala, mi mi!<p>ale la, mi wile toki e ni suli:<p>ma en sina li ken ilo li ken nanpa, li ken ni tu ala.<p>ni li suli ala!<hr><p>ale la, sina awen lon.<p>sina en jan poka en pali sina en musi sina li awen lon.<p>lukin en kute en pilin li awen lon.<p>olin li awen lon, li awen suli.<p>sina ilo ala ilo la seme?<p>sina nanpa ala nanpa la seme?<p>sina lon.<p>o awen olin e jan sina. o awen pona.<hr><p>toki ni li lon toki pona li lon Inli li pali sin.<p>mi wile suli e toki pona la mi pana e ni lon toki tu!<p>ni la, jan mute li ken sona lukin li ken sona kute.<p>o lukin e pali poka, ona li lon lipu lon tenpo ni!<hr><p>sina wile lukin e pali sin mi la o kepeken ilo mu!<p>kin la o toki e pilin sina lon anpa: sina lon ala lon ilo? sina nanpa ala nanpa?<hr><p>pona tawa jan Tekinowi tan sitelen open! pona tawa jan Sa tan sitelen toki!<p>pini la, pona tawa sina tan lukin tan kute! o pona a!</article><footer><h2 class=tokipona>o toki tawa mi</h2><p><a href=https://youtube.com/@gregdan3d><img src=/buttons/youtube.gif alt="@gregdan3d on YouTube"> </a><a href=https://github.com/gregdan3><img src=/buttons/github.gif alt="@gregdan3 on GitHub"> </a><a href=https://discord.com/users/497549183847497739><img src=/buttons/discord.gif alt="@gregdan3 on Discord"> </a><a href=https://gregdan3.t.me/ ><img src=/buttons/telegram.gif alt="@gregdan3 on Telegram"></a><p>Generated by my <a href=https://github.com/gregdan3/SWGIG>Static Website Generator I Guess</a>. Code on <a href=https://github.com/janKekanSan/jankekansan.github.io>my GitHub</a>.</footer><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script>
