<!DOCTYPE HTML><html lang=en-US><head><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta property=og:title content="mun! - -"><meta property=og:type content=website><meta property=og:url content=https://mun.la/poka/ale-li-nanpa-tp.md><meta property=og:image content=/avatar.gif><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - -</title><link href=https://mun.la/poka/ale-li-nanpa-tp.md rel=canonical><link href=/style.css rel=stylesheet><link href=/favicon.ico rel=icon type=image/x-icon></head><body class=body><header class=header><img src=/avatar.gif alt="jan Kekan San"><h2>jan Kekan San</h2><h3>-</h3></header><p class=nav><a href=/ >Home</a> <a href=/lipu/ >Blog</a> <a href=/sona/ >Lessons</a> <a href=https://gregdan3.dev>Dev&nbsp;Work</a> <input type=button id=sptoggle onclick=toggle() value=Toggle></p><article class=article><p>toki a, jan ale o! mi jan Kekan San! mi wile pana e sona nasa.</p><hr><p>lon la ale li nanpa. sina lon la sina nanpa.</p><p>ni li tan seme? ijo mute li ken e ni!</p><p>mi pana e sona.</p><hr><p>sina kute pona: sina nanpa. ni la, sina lon ilo!</p><p>taso, ken suli la sina wile utala tan ni:</p><hr><p>ijo li mute <em>wawa</em>. ilo li ken ala jo e ijo <em>ale</em>... anu seme?</p><p>ona li ken tan ni:</p><hr><p>nasin ilo la ijo li ken lon ala lon tenpo ni: sina lon ala poka.</p><p>kin la ijo pi lili nanpa wan li ken lon ala lon tenpo.</p><p>ni tu la ma suli en ijo lili li ken lon ala tawa ilo.</p><p>ilo li ken pana taso e ijo suli lon poka.</p><p>ijo lili li pali e ijo suli la ilo la ijo suli taso li lon lon tenpo mute!</p><hr><p>ni li pali lili la ni li pona tawa ilo. taso, ni li sama tawa lukin sina!</p><p>sina sona e ni la ken la sina kama wile sona e ni:</p><hr><p>seme li nanpa e ale?</p><hr><p>nanpa wan la ma en jan li ken ala ken lon insa ilo?</p><p>ma li suli ala. mi toki e ni. kin la, ma li wawa lili tawa lawa sina.</p><p>lawa jan li wawa li jo e ijo mute. kin la, ijo mute ni li ken ala weka, anu seme? ona li suli tawa jan, tawa sina.</p><p>lawa li ken ala ken lon insa ilo?</p><p>pilin pi jan sona la, ale pi lawa sina li lon li kon ala. ni la ilo li ken sona e ona li ken kama e ona lon insa.</p><p>sina kama lon tan lawa sina!</p><p>ilo li ken sona e ale pi lawa sina la ilo li ken jo e sina lon insa.</p><hr><p>nanpa tu la ilo li awen ala awen kama wawa lon tenpo?</p><p>sina sona e ni: ma en jan li ken lon insa ilo lon ni: ilo li ken sona e ale ona.</p><p>mi toki e ni kin: ilo li ken sona e ale lawa lon ni: lawa li sina li lon li kon ala.</p><p>taso, ilo li ken ala ken ni lon wawa ona?</p><p>lawa sina li jo e ijo mute. tenpo pi toki ni la ilo li ken ala jo e lawa lon insa.</p><p>taso, tenpo suli la ilo li kama wawa.</p><p>tenpo suli la ni li lon: wawa ilo li tu lon tenpo sike tu.</p><p>ni li awen lon tenpo la ilo li kama ken ale lon wawa.</p><p>ni la lawa li kama suli ala tawa ilo.</p><p>ona li ken jo e sina e jan ante e ijo mute a lon insa!</p><hr><p>nanpa tu wan la kulupu jan pi tenpo kama weka li wile ala wile e jan lon insa ilo?</p><p>sina ken ala sona pona e tenpo kama. sina ken ala sona e wile jan pi tenpo kama.</p><p>taso, sina ken lukin e jan pi tenpo ni li ken sona e ni:</p><p>jan li wile sona e jan pi tenpo pini. tenpo ni la jan li ken ala lon insa ilo, taso jan li alasa e sona pi jan pini.</p><p>jan li kama ken lon insa ilo la jan pi tenpo ni li wile alasa e sona pi jan pini kepeken ilo!</p><p>ni la ken suli la jan pi tenpo ni li wile pana e jan tawa insa ilo, tawa sona.</p><p>wile ni li awen lon tenpo suli la kulupu jan pi tenpo kama weka li wile e jan lon insa ilo.</p><p>ona li ni la, ona li ni mute tawa sona mute!</p><hr><p>sina kute e ni tu wan:</p><ul><li>ilo li ken sona e ale lawa la jan li ken lon insa ilo</li><li>ilo li awen kama wawa lon tenpo la lawa li kama ken lon insa ilo</li><li>jan li awen lon li wawa e ilo la ona li wile e jan lon insa ilo.</li></ul><p>poka la, jan li ken pana e jan tawa ilo la ona li ni mute!</p><p>ni ale li lon la o sona e ni:</p><hr><p>jan ilo li mute seme tawa jan pi ilo ala?</p><hr><p>jan wan pi tenpo kama li jo e ilo la ona li ken pana e jan mute mute a tawa insa ilo.</p><p>ni la jan ilo li mute wawa tawa jan pi ilo ala.</p><p>sina lon ala lon ilo? sina nanpa ala nanpa?</p><p>jan ilo li mute wawa tawa jan pi ilo ala la, sina lon ilo.</p><p>nasin nanpa la sina nanpa.</p><hr><p>taso. ken suli la sina awen pilin ante.</p><p>seme li utala e nasin? mi kama toki e ni kin.</p><hr><p>nanpa wan la, sina ken kama tan ala lawa. sina ken tan kon. ni la ilo li ken ala sona e sina tan lawa sina.</p><p>nanpa tu la, ilo li ken kama ala wawa. ilo li wawa ala la jan li ken ala lon insa tan ni: ilo li wawa lili tawa jan.</p><hr><p>nanpa tu wan la, jan li ken lon ala tenpo kama tan pakala suli. ona li lon ala la ona li ken ala pana e jan tawa ilo.</p><p>nanpa pini la, jan li lon tenpo kama la ona li ken wile ala e jan lon insa ilo. sina ken ala sona e wile jan pi tenpo kama weka!</p><hr><p>ni li ijo mute! taso, ken pi ona ale li suli seme? pilin mi la ni li suli ala.</p><hr><p>lawa li lon li sina li kon ala.</p><p>ilo li awen kama wawa.</p><p>jan li awen lon tenpo.</p><p>jan li wile kama sona!</p><p>mi la, tenpo kama li pona.</p><p>jan mute li sama mi lon ni!</p><hr><p>ken la pilin sina li ni: ma li ilo. mi lon ilo. mi nanpa.</p><p>ken la pilin sina li ni: ma li ken ala ilo. mi nanpa ala, mi mi!</p><p>ale la, mi wile toki e ni suli:</p><p>ma en sina li ken ilo li ken nanpa, li ken ni tu ala.</p><p>ni li suli ala!</p><hr><p>ale la, sina awen lon.</p><p>sina en jan poka en pali sina en musi sina li awen lon.</p><p>lukin en kute en pilin li awen lon.</p><p>olin li awen lon, li awen suli.</p><p>sina ilo ala ilo la seme?</p><p>sina nanpa ala nanpa la seme?</p><p>sina lon.</p><p>o awen olin e jan sina. o awen pona.</p><hr><p>toki ni li lon toki pona li lon Inli li pali sin.</p><p>mi wile suli e toki pona la mi pana e ni lon toki tu!</p><p>ni la, jan mute li ken sona lukin li ken sona kute.</p><p>o lukin e pali poka, ona li lon lipu lon tenpo ni!</p><hr><p>sina wile lukin e pali sin mi la o kepeken ilo mu!</p><p>kin la o toki e pilin sina lon anpa: sina lon ala lon ilo? sina nanpa ala nanpa?</p><hr><p>pona tawa jan Tekinowi tan sitelen open! pona tawa jan Sa tan sitelen toki!</p><p>pini la, pona tawa sina tan lukin tan kute! o pona a!</p></article><div class=footer><h2 class=tokipona>o toki tawa mi</h2><p><a href=https://youtube.com/@gregdan3d><img src=/buttons/youtube.gif alt="@gregdan3d on YouTube"> </a><a href=https://github.com/gregdan3><img src=/buttons/github.gif alt="@gregdan3 on GitHub"> </a><a href=https://discord.com/users/497549183847497739><img src=/buttons/discord.gif alt="@gregdan3 on Discord"> </a><a href=https://gregdan3.t.me/ ><img src=/buttons/telegram.gif alt="@gregdan3 on Telegram"></a></p><p>Generated by my <a href=https://github.com/gregdan3/SWGIG>Static Website Generator I Guess</a>. Code on <a href=https://github.com/janKekanSan/jankekansan.github.io>my GitHub</a>.</p></div><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script></body></html>
