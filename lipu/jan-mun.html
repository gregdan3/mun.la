<!DOCTYPE HTML><html lang=en-US><head><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta name=date content=2023-07-15><meta property=og:title content="mun! - jan mun"><meta property=og:type content=website><meta property=og:url content=https://mun.la/lipu/jan-mun.md><meta property=og:image content=/avatar.gif><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - jan mun</title><link href=https://mun.la/lipu/jan-mun.md rel=canonical><link href=/style.css rel=stylesheet><link href=/favicon.ico rel=icon type=image/x-icon></head><div class=body><div class=-header><img src=/avatar.gif alt="jan Kekan San"><h2>jan Kekan San</h2><h3>jan mun</h3></div><p class=nav><a href=/ >Home</a> <a href=/lipu/ >Blog</a> <a href=/sona/ >Lessons</a> <a href=https://gregdan3.dev>Dev&nbsp;Work</a> <input type=button id=sptoggle onclick=toggle() value=Toggle></p><div class=article><div class=tokipona><p><a href=https://utala.pona.la/toki-en-lipu/lipu-suli/jan-mun.html>o lukin e ni lon utala</a></p><hr><p>tenpo la jan mun li lon li lili a.</p><p>ona li lon kulupu suli pi jan mun.</p><p>ona li wile musi li wile pona tawa ale.</p><p>kin la ona li wile olin e jan mun suwi.</p><p>taso ona suwi li lon ma weka.</p><p>ona tu li toki lon tenpo, li toki kepeken ilo, li toki suwi mute.</p><p>taso ona tu li kama ala lon poka.</p><p>ona li ken ala kama lon poka.</p><p>ona li weka suli tawa ona.</p><p>ona li ken ala kama lon poka, taso ona lili li sona e ni:</p><p>ona li ken pana e pilin pi olin ona tawa ona suwi.</p><p>pana la nasin li seme?</p><hr><p>jan mun li kama moli la, ona li kama lon sewi, lon poka pi mun suno ale.</p><p>sina ken lukin e ona lon sewi pimeja.</p><p>ona ale li wawa a tawa lukin.</p><p>ona li lon sewi la, ale li ken lukin e ona, e pona ona, e wawa ona!</p><p>taso! mun mute a li lon sewi.</p><p>jan mun li wile e lukin la ona o kama suli!</p><p>jan mun li suli lon moli ona la ona li awen suli lon sewi!</p><p>ni la, jan mun lili li wile e ni: ona li kama suli nanpa wan lon sewi.</p><p>ni la, olin ona li ken lukin e ona, li ken sona e pilin ona.</p><hr><p>jan mun ni li lili.</p><p>lon la, ona li lili nanpa wan.</p><p>jan mun sin taso li lili tawa ona!</p><p>ni la, ona li kama lon sewi la, ona li lili tawa mun ante.</p><p>ni la, sina ken ala sona e ona tan mute mun tan lili ona!</p><p>ona li wile kama suli.</p><p>ona li wile kama suli nanpa wan.</p><p>ni la, olin ona li ken sona lukin e ona.</p><p>ni la, jan mun ale li ken sona lukin e ona, li ken sona e wawa pi olin ona!</p><hr><p>jan mun lili li tawa tomo pi pali sijelo.</p><p>ona li sewi mute e ijo suli.</p><p>ona li tawa wawa lon ma lon telo lon ilo pi tawa noka lon nasin ante mute!</p><p>ona li moku mute a tawa pona sijelo tawa wawa sijelo tawa suli sijelo.</p><p>lon la, sijelo ona li pilin ike lon tenpo tan pali ona.</p><p>taso, ona li sona e ni: ona o awen pali tawa kama suli.</p><p>ni la ona li awen pali.</p><hr><p>tenpo suli li kama li weka li pini.</p><p>jan mun lili en jan mun suwi li awen toki suwi.</p><p>ona tu li awen olin.</p><p>taso jan mun lili li kama lili ala lon tenpo.</p><p>ona li kama suli a!</p><p>ona li kama suli nanpa wan lon kulupu! lon a!</p><p>kin la, ona li awen kama suli.</p><p>pilin ona la, suli ona li sama suli pi olin ona.</p><p>ni la, ona li awen kama suli.</p><hr><p>tenpo la, jan mun suli li moli.</p><p>ona li kama mun pi suli wawa lon sewi.</p><p>olin ona li lukin e mun ni la ona li sona e ni:</p><p>ni li mun pi olin mi.</p><p>ona li lukin e mun pi olin ona li sona e wawa pi pilin ona li pilin sama tawa ona.</p><p>jan mun suwi li awen lon tenpo, li lukin e mun ona lon sewi lon tenpo suli.</p><p>tenpo la, ona kin li moli, li kama lon poka pi olin ona lon sewi.</p><hr><p><em>mun</em> li moli la seme?</p><p>lon poka pi tenpo moli la mun pi suli wawa li kama suli sin.</p><p>ona li mute wawa e suli ona tan ni:</p><p>mun li lon la ona li wan e kon lon insa.</p><p>ni li wawa e ona li seli e ona li suno wawa e ona.</p><p>kon li kama wan la ona li kama kon ante.</p><p>kon ni kin li ken wan.</p><p>pini la kiwen taso li lon.</p><p>kiwen ni li wile e wawa tawa wan la mun mute li ken ala wan e kiwen.</p><p>mun pi suli wawa li ken wan e kiwen tan ni: suli ona li pana e wawa sin.</p><p>wawa ni li ken wan e kiwen.</p><p>taso, pini o lon.</p><p>wawa li pini la kon ale li wan li kama kiwen.</p><p>kiwen ale li wan li kama kiwen wawa.</p><p>tenpo la mun li kama ken ala wan e ijo lon insa ona.</p><p>ni la mun li lon poka moli.</p><p>ale pi insa mun li wan la insa ona li alasa weka e insa ona.</p><p>ona li kama suli li kama loje tan wawa pi kiwen insa tan alasa weka.</p><p>ona li kama suli la ona li moku e ijo mute lon poka tan suli sin ona.</p><p>tenpo la wawa pi kiwen insa kin li pini.</p><p>ni la kama suli ona li pini.</p><p>wawa pi suli ona li awen lon.</p><p>ni li taso.</p><p>wawa pi suli ona li lili e ona li moku e sijelo ona.</p><p>ni la ale mun li kama lon ma lili wan.</p><p>ale mun li mute mute mute a!</p><p>ijo mute li lon ma lili wan la ijo nasa li kama:</p><p>ijo mun li kama lupa.</p><p>lupa ni li moku wawa e ijo ale lon poka tan wawa ona.</p><p>ona li moku e mun ante e ma ale.</p><p>wawa ona li nasa e nasin tenpo lon poka.</p><p>sina lon poka ona la sina ken ala weka tan wawa ona.</p><p>sina alasa weka la sina ken kama lukin e monsi sina tan nasa ma tan nasa tenpo.</p><p>lupa ni li wawa li nasa.</p><hr><p>mun olin li suli wawa la ona li kama lupa li moku e ale.</p><p>nnn, lupa ala.</p><p>ona li kama</p><h1 id=lupa>lupa</h1><p>te.pini.to</p></div></div><div class=footer><h2 class=tokipona>o toki tawa mi</h2><p><a href=https://youtube.com/@gregdan3d><img src=/buttons/youtube.gif alt="@gregdan3d on YouTube"> </a><a href=https://github.com/gregdan3><img src=/buttons/github.gif alt="@gregdan3 on GitHub"> </a><a href=https://discord.com/users/497549183847497739><img src=/buttons/discord.gif alt="@gregdan3 on Discord"> </a><a href=https://gregdan3.t.me/ ><img src=/buttons/telegram.gif alt="@gregdan3 on Telegram"></a></p><p>Generated by my <a href=https://github.com/gregdan3/SWGIG>Static Website Generator I Guess</a>. Code on <a href=https://github.com/janKekanSan/jankekansan.github.io>my GitHub</a>.</p></div><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script></div></html>
