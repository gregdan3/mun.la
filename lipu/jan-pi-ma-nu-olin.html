<!doctypehtml><html lang=en-US><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta name=date content=2023-10-21><meta property=og:title content="mun! - jan pi ma [nasa utala] [olin:]"><meta property=og:type content=website><meta property=og:url content=https://mun.la/lipu/jan-pi-ma-nu-olin.md><meta property=og:image content=/avatar.jpg><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - jan pi ma [nasa utala] [olin:]</title><link href=https://mun.la/ rel=canonical><link href=/style.css rel=stylesheet><link href=/favicon.ico rel=icon type=image/x-icon><header><img src=/avatar.jpg alt="jan Kekan San"><h2>jan Kekan San</h2><h3>jan pi ma [nasa utala] [olin:]</h3></header><nav><a href=/ >Home</a> <a href=/lipu/ >Blog</a> <a href=/sona/ >Lessons</a> <a href=https://gregdan3.dev>Dev Work</a></nav><button type=button class=sptoggle onclick=toggle()>Toggle SP</button><article><div class=tokipona><p>tenpo weka suli la, jan li lon ma [nasa utala] [olin:] li moli e jan mute kepeken ilo ni: sina moli e kasi suli kepeken ona.<p>jan lawa li alasa e jan ni lon tenpo suli li kama ala lukin e ona, li sona ala e ona.<p>taso, jan ni li pana e toki tawa jan lipu. jan lipu li pana e toki ni tawa jan ale lon ma [nasa utala] [olin:]. mi wile pana e toki ona lon tenpo monsuta ni. o kute pona.<hr><p>jan suli o,<p>jan lawa li alasa e mi li kama ala lukin e mi. tenpo ale la ona li ken ala lukin e mi. mi kon, sama kon pi ma sina. mi jan ala, li sewi, li monsuta tan ma anpa pi seli wawa. jan pi ma [nasa utala] [olin:] o, sina sona e nimi mi. sina en jan lawa sina li pana e nimi tawa mi tan ilo moli mi.<p>mi wile la, mi kama sin li moli sin. mi taso li sona e ni: jan seme li kama moli. mi moli la mi pana ala e sona ni: mi seme. taso la sina sona e ni: mi kepeken ilo moli mi. telo loje en lawa insa li lon ilo mi. jan moli li kama lon ma seli sama mi, lon poka mi.<p>sina wile la, o toki e ni tawa jan lawa: o utala ala e mi. lon la, mi kon pona. alasa ona li ike ala e mi e pilin mi. lon la, ona li sona lili, li pakala lon lawa. pali ona li musi tawa mi, tawa lawa pi ma seli mi. taso, o toki e ni tawa ona: ona o alasa ala e mi e sona mi. ike mute li lon ma sina. ike ni li suli nanpa wan: mi kama li jo e ilo moli mi. pilin mi la, jan lawa li sona e ike wawa mi. jan lawa li monsuta tan mi, li weka tan mi. ona li monsuta lon tenpo ale. ona li sona weka tan moli ken.<p>jan pi ma [nasa utala] [olin:] o, ken suli la pilin sina li ni: mi ike moli. mi ni. taso mi ken wawa e ike mi lon wile. mi wile la, mi ken kama sin lon tomo sina lon tenpo pimeja ale. mi wile la mi ken moli e jan ale lon ma [nasa utala] [olin:]. mi ken ni tan ni: mi sona pona e moli. moli li sona pona e mi.<p>o sona e ni: tenpo suno luka kama la mi kama sin lon ma [nasa utala] [olin:]. taso, mi wile pona tawa sina ale. ni la, o kute pona e mi. kalama musi pi ma [nasa utala] [olin:] li pona mute tawa mi. mi kama la kulupu o lon tomo sina o pana e kalama ni. sina wile awen lon la, o tawa tomo, o kute e kalama ni. sina kute la o sona wawa e pilin mi: sina kama ala moli. sina awen lon. taso, jan li kute ala e kalama ni la, mi kama, li jo e ilo moli mi.<p>...<p>mi kama lete. mi wile kama sin lon ma seli mi. mi weka tan ma sina, li pini e toki mi. sina lukin e toki ni la o pana e ona tawa ale. kin la, o awen sona e ni: mi ike nanpa wan, li monsuta nanpa wan, li moli nanpa wan, lon sona ale, lon pilin ale, lon ma ale.<p>mi tawa.<hr><p>sina kama sona. jan lawa li awen alasa e ona lon tenpo suli li kama ala lukin e ona. tenpo la ona li kama ala moli sin. ken la, ona li awen lon. jan lawa en mi en sina li sona ala. sina tawa ma tomo [nasa utala] [olin:] la, o awen e sina. o kute e kalama pi ma tomo [nasa utala] [olin:]. sina ni ala la, monsuta li kama, li jo e ilo moli ona.</div></article><footer><h2 class=tokipona>o toki tawa mi</h2><p class=buttons style=display:block><a href=https://youtube.com/@gregdan3d><img src=/buttons/youtube.gif alt="@gregdan3d on YouTube"> </a><a href=https://github.com/gregdan3><img src=/buttons/github.gif alt="@gregdan3 on GitHub"> </a><a href=https://discord.com/users/497549183847497739><img src=/buttons/discord.gif alt="@gregdan3 on Discord"> </a><a href=https://gregdan3.t.me/ ><img src=/buttons/telegram.gif alt="@gregdan3 on Telegram"></a><p>Generated by my <a href=https://github.com/gregdan3/SWGIG>Static Website Generator I Guess</a>. Code on <a href=https://github.com/janKekanSan/jankekansan.github.io>my GitHub</a>.</footer><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script>
