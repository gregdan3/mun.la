<!DOCTYPE HTML><html lang=en-US><head><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta name=date content=2023-10-03><meta property=og:title content="mun! - tomo pi walo loje"><meta property=og:type content=website><meta property=og:url content=https://mun.la/lipu/tomo-pi-walo-loje.html><meta property=og:image content=/avatar.gif><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - tomo pi walo loje</title><link href=https://mun.la/lipu/tomo-pi-walo-loje.html rel=canonical><link href=/style.css rel=stylesheet><link href=/favicon.ico rel=icon type=image/x-icon></head><div class=body><div class=-header><img src=/avatar.gif alt="jan Kekan San"><h2>jan&nbsp;Kekan&nbsp;San</h2><h3>tomo pi walo loje</h3></div><p class=nav><a href=/ ><img src=/buttons/home_s.gif alt=Home class=button> </a><a href=/lipu/ ><img src=/buttons/blog_s.gif alt=Blog class=button> </a><a href=/sona/ ><img src=/buttons/lessons_s.gif alt=Lessons class=button> </a><a href=https://gregdan3.dev><img src=/buttons/code_s.gif alt=Code class=button> </a><input type=button id=sptoggle onclick=toggle() value=Toggle></p><div class=article><p>toki a, jan ale o. mi jan Kekan San pi walo loje. mi wile musi.</p><p>ni li toki pona taso.</p><p>o kute pona e musi mi</p><hr><p>[on a road in a neighborhood]</p><p>tenpo la, jan li lon ilo suli li tawa tomo ona. ni li wile e tenpo suli la ona li lon nasin lon tenpo suli!</p><p>ona li lukin e tomo mute lon poka. tomo li kama li weka. ilo ona li wawa la ona li tawa wawa!</p><p>taso, pakala suli li kama a! jan li sona ala e tan, taso ilo ona li kama ken ala tawa. ona o awen.</p><p>jan awen li weka tan ilo li toki e ni: "a, pakala. ilo mi li pakala la mi ken ala tawa tomo mi! mi o seme?"</p><p>ona li lukin e tomo lon poka li sona e ni: ona li ken tawa tomo poka wan li ken toki tawa jan tomo.</p><p>ken la, jan tomo li ken pona e ilo ona!</p><p>ona li lukin e tomo mute lon poka li alasa sona e ni: ona o tawa tomo seme?</p><p>ona li kama lukin e tomo wan ken.</p><p>taso.</p><p>tomo ni li nasa. ona li nasa suli a!</p><p>ni li tan seme?</p><p>ni li tan ni: tomo li walo loje.</p><hr><p>[front of home view]</p><p>jan li lukin e tomo, li lukin e ni:</p><p>nasin lili li tawa sinpin tomo li walo loje.</p><p>kasi li lon poka nasin li walo loje.</p><p>sinpin tomo li lon pini nasin li walo loje.</p><p>poki lipu li lon poka sinpin... li walo loje!</p><hr><p>[front door closeup]</p><p>jan awen li tawa nasin lili pi walo loje, li kalama luka lon sinpin tomo pi walo loje.</p><p>ona li awen lon tenpo.</p><p>kama lili la, jan tomo li tawa sinpin pi walo loje li open e ona.</p><p>jan awen li lukin e jan tomo.</p><p>ona li jo e ilo lukin pi walo loje lon sinpin ona.</p><p>ona li jo e len wawa. len li tan tenpo suli musi, li walo loje lon sewi, lon anpa, lon noka!</p><p>ona li kama toki e ni:</p><p>"toki! kama pona tawa tomo mi. sina wile e seme"?</p><p>jan awen li kama toki tawa ona.</p><p>"a, toki. ilo mi li pakala, li lon poka pi tomo sina. mi ken ala tawa tomo mi. sina ken ala ken pona e ilo mi?"</p><p>jan tomo li toki e ni:</p><p>"mi ken! taso ni li wile e tenpo. mi pona e ilo sina la sina ken awen lon tomo mi. o kama!"</p><p>jan tomo li luka tawa insa tomo, li kama e jan awen.</p><hr><p>[indoor view, preferably of a couch and tv and stand]</p><p>jan awen li kama lon tomo li lukin e ijo mute lon tomo.</p><p>supa suli li lon poka pi ilo musi. jan mute li ken awen lon supa ni li ken lukin e musi lon ilo. supa li walo loje.</p><p>ilo musi li suli a li pana e sitelen li ken kalama wawa lon pana! selo ona li walo loje.</p><p>supa lili li lon insa pi ni tu li ken jo e poki telo e noka. ona kin li walo loje.</p><p>jan tomo li kama li toki e ni: "sewi tomo la sina ken lon supa. sina awen la mi pona e ilo sina. o lape pona a."</p><p>jan awen li tawa sewi tomo lon nasin sewi pi leko mute. nasin sewi la leko ale li walo loje.</p><hr><p>[bedroom]</p><p>jan awen li kama lon tomo sewi li lukin e supa lape. supa li walo loje. len pi supa lape li walo loje.</p><p>kin la, poki li lon supa li suwi tawa pilin li pona tawa lawa, li walo loje.</p><p>jan awen li awen e lawa ona lon poki pi walo loje, li awen e sijelo ona lon supa lape pi walo loje, li pilin pona lon anpa len pi walo loje.</p><p>...</p><hr><p>[daylight transition? or just stay in bedroom]</p><p>tenpo suno kama la, jan awen li weka tan supa pi walo loje li tawa nasin anpa pi walo loje.</p><hr><p>[kitchen]</p><p>ona li tawa tomo moku. selo pi tomo moku li walo loje. supa tomo kin li walo loje.</p><p>supa suli li lon li ken e jan poka mute lon tenpo moku. supa ni li walo loje.</p><p>supa monsi mute li lon poka pi supa suli. supa ni kin li walo loje.</p><p>ilo moku en supa moku li lon supa suli li walo loje.</p><p>jan awen li kama lukin e jan tomo. jan tomo li lukin e ona li toki e ni:</p><p>"a! kama pona. mute la mi pona e ilo sina. mi pini e ni lon tenpo poka."</p><p>jan awen li pilin pona tan ni! jan tomo li awen toki:</p><p>"tenpo ni la sina ken moku. mi jo e kala e pan. sina wile e seme?"</p><p>jan awen li pilin li toki e ni:</p><p>"mi wile a e pan!"</p><p>ni la, jan tomo li tawa poki moku lon sinpin tomo li open e ona. poki ni li walo loje.</p><p>jan tomo li lukin e insa poki li kama jo e pan tan ona. pan, kin, li walo loje.</p><p>jan tomo li pana e pan tawa supa lili pi walo loje, li pana e supa pi walo loje tawa jan awen...</p><p>jan tomo li awen li moku pona e pan pi walo loje kepeken ilo moku pi walo loje.</p><p>ona li pini la ona li weka tan supa pi walo loje li tawa tomo ilo.</p><hr><p>[garage]</p><p>jan awen kin li moku e pan ona tan supa pi walo loje, kepeken ilo moku pi walo loje.</p><p>tenpo lili poka la jan awen kin li tawa tomo ilo.</p><p>jan tomo li pona ale e ilo la ona li toki e ni tawa jan awen: "tawa pona!"</p><p>jan awen li kama lon ilo ona li tawa tomo ona. weka la ona li luka tawa jan tomo li toki e ni: "sina pona a!"</p><hr><p>[new house, outside, snowy road?]</p><p>tenpo kama weka la, ale li lete.</p><p>jan sin li lon ilo wawa li tawa tan ni: ona li weka tan pali lon tenpo suli li kama sin tan tenpo lape.</p><p>tenpo ni li pali ala li pona tawa ona, taso ona li wile kama sin lon tomo ona!</p><p>ona li wile lape lon supa lape ona.</p><p>taso, kalama nasa li kama tan ilo ona. ilo ona li kalama suli sama ni: soweli suli ike li utala e ilo!</p><p>jan li tawa poka nasin la ilo li pini. ona li ken ala open sin! pakala suli.</p><p>ona li lukin e tomo mute lon poka. ken la, jan li lon li ken pona e ilo ona.</p><p>jan awen li kama lukin e tomo ni:</p><hr><p>[home view]</p><p>nasin li lon li tawa sinpin tomo li walo loje</p><p>ilo lili li lon poka nasin li pana e suno pi walo loje lon nasin pi walo loje.</p><p>palisa suli li awen e sewi tomo li walo loje. sewi tomo kin li walo loje.</p><p>lupa lukin li lon sinpin tomo li lon sewi tomo kin li walo loje!</p><hr><p>[near door view]</p><p>jan awen li kama jo e poki ona tan ilo ona, li tawa tomo pi walo loje lon nasin pi walo loje, li kalama luka lon sinpin tomo.</p><p>tenpo la jan li kama li open e tomo pi walo loje!</p><p>jan awen li lukin e jan tomo.</p><p>jan tomo li jo e len seli pi tenpo lape. len li walo loje.</p><p>ona li jo e len suwi lon noka ona. len ni kin li walo loje.</p><p>ona li luka lili e lukin ona tan pilin lape la jan awen li lukin e ilo tenpo lili lon luka ona. ilo tenpo li walo loje.</p><p>jan tomo li lukin e jan awen lon poka pi tomo ona li toki e ni:</p><p>"a... toki! sina pini e lape mi, a a. taso, ale li pona. seme li lon?"</p><p>jan awen li kama toki tawa ona:</p><p>"toki toki. mi wile ala pini e lape sina. taso, mi wile e pona sina. ilo mi li pakala, li lon poka pi tomo sina li ken ala tawa. ni la mi ken ala tawa tomo mi. sina ken ala ken pona e ilo mi?"</p><p>jan tomo li awen lon tenpo lili li toki e ni:</p><p>"mi ken pona e ilo sina! taso, ni li wile e tenpo. o kama, sina o weka tan lete. o kama lon tomo."</p><p>jan tomo li luka tawa insa tomo, li kama e jan awen.</p><hr><p>[inside house view, with bookshelf, recliner, light, carpet]</p><p>jan awen li kama lon tomo li lukin e ijo mute lon tomo.</p><p>ona li lukin e supa pi lipu mute. sona mute li lon lipu. supa en lipu ale li walo loje.</p><p>kin la ona li lukin e supa monsi e ilo suno lon poka.</p><p>supa monsi li walo loje. ilo suno li walo loje, li pana e suno pi walo loje lon lipu.</p><p>jan awen li lukin e supa noka lon insa tomo. supa noka li suwi len tawa pilin li walo loje.</p><p>jan tomo li kama li toki e ni: "ni li tenpo pi pimeja suli la sina ken lape lon tomo. o tawa sewi, supa lape li lon. o lape pona. tenpo suno kama la mi pona e ilo sina."</p><p>jan awen li pilin pona, li toki e ni: "sina pona suli a." ni la, ona li tawa sewi tomo, lon nasin sewi pi walo loje.</p><hr><p>[move to bedroom]</p><p>ona li kama lon tomo la ona li lukin e supa lape. supa lape li walo loje, li jo e len pi walo loje kin.</p><p>sinpin tomo la lupa lukin li lon. ni la jan awen li lukin sin e ma lon poka tomo, e nasin pi walo loje, e kasi pi walo loje, e ilo ona.</p><p>jan awen li tawa mute lon tenpo suno ni la ona li wile lape a.</p><p>ona li kama lon supa pi walo loje, li lon anpa len pi walo loje, li lape lon tenpo suli.</p><p>suno li kama sin lon sewi la jan awen li weka tan lape.</p><p>ona li jaki lili tawa pilin li wile weka e jaki kepeken telo.</p><hr><p>[bathroom]</p><p>ona li tawa tomo poka li suno e tomo. suno li walo loje.</p><p>ona li weka e len ona li tawa poki telo pi walo loje.</p><p>ona li open e telo kepeken ilo pi walo loje lon sinpin poki.</p><p>telo li walo loje.</p><p>pini la ona li weka tan poki pi walo loje, li lukin e poki len.</p><p>poki len li walo loje lon sinpin, li walo loje lon insa, li jo e len mute.</p><p>len li weka e telo tan selo li walo loje.</p><p>jan awen li kama jo e len pi walo loje, li weka e telo pi walo loje, li kama jo e len ona tan poki ona.</p><p>ni la, ona li weka tan tomo lape, li tawa tomo anpa kepeken nasin pi walo loje.</p><hr><p>[kitchen]</p><p>tenpo sama la, jan tomo li tawa insa tomo li toki e ni:</p><p>"a, pona! sina lape ala. tenpo poka la mi pona ale e ilo sina. taso, mi pini ala la sina o awen lili."</p><p>jan awen li pilin pona suli tan ni. tenpo poka la ona li ken tawa tomo ona!</p><p>jan tomo li toki sin:</p><p>"tenpo ni la sina ken moku. mi jo e kala e pan. sina wile e seme?"</p><p>jan awen li pilin li toki e ni:</p><p>"n, mi wile e pan..."</p><p>jan tomo li tawa poki moku pi walo loje, li kama jo e ijo mute.</p><p>ona li pana e poki pan pi walo loje, e supa moku pi walo loje, e ilo moku pi walo loje tawa supa suli pi walo loje.</p><p>ni la jan tomo li toki e ni:</p><p>"mi wile pona e ilo sina la mi o tawa o ni lon tenpo ni. pakala la mi ken ala awen. taso, o moku pona! mi kama sin lon tenpo poka."</p><p>ni la, ona li kama jo e poki ilo pi walo loje tan supa noka pi walo loje, li weka tan tomo.</p><p>jan awen li open e poki pan pi walo loje. pan insa li walo loje.</p><p>ona li kama jo e lipu pan tu. ona li wile a e pan, taso ona li wile e pan seli!</p><p>ona li lukin e supa pali lon tomo, li alasa e ilo seli.</p><hr><p>[toaster]</p><p>ilo seli li lon li walo loje! lupa li lon ona la jan awen li pana e pan tawa insa ilo li anpa e nena ilo li awen.</p><p>ilo li pana sin e pan ona kepeken tenpo lili. pan li awen walo loje.</p><p>jan awen li moku pona e pan pi walo loje.</p><p>tenpo poka la, jan tomo li kama sin li toki e ni:</p><p>"mi pona ale e ilo sina! o tawa pona a!"</p><p>jan awen li pilin pona wawa a.</p><hr><p>[garage]</p><p>jan tomo li luka tawa nasin weka. ona tu li weka tan tomo li lukin e ilo.</p><p>ilo li pona la, jan awen li kama lon ilo, li luka a tawa jan tomo lon weka.</p><hr><p>[new house, darkness]</p><p>tenpo li kama li weka. jan sin li lon li tawa lon nasin kepeken ilo.</p><p>taso! tawa ona li pini lon tenpo poka tan ni:</p><p>ona li lukin pona ala. kiwen li lon nasin li pakala e sike pi ilo ona!</p><p>ni li ike a. ilo li ken ala tawa pona lon sike pakala!</p><p>ona li pini e tawa ilo lon poka nasin.</p><p>taso, ona li jo ala e sike ante la ona li ken ala pona e ilo.</p><p>pilin ona la ona li ken toki tawa jan lon tomo. ken la, jan li lon li ken pona e ilo ona.</p><p>ona li lukin e tomo mute lon poka li kama lukin e tomo ni:</p><p>nasin lili li lon li walo loje, li jo e kasi suwi mute lon poka. kasi kin li walo loje.</p><p>sinpin lili mute li selo e ma lon poka tomo, li walo loje.</p><p>ilo sike li lon sewi tomo li kute e wawa tan ilo weka. ona li walo loje.</p><p>supa awen en supa monsi li lon poka tomo, li walo loje.</p><hr><p>[front door]</p><p>jan awen li tawa sinpin tomo li kalama luka lon sinpin li awen.</p><p>tenpo li weka lili. jan awen li luka sin lon sinpin.</p><p>jan li kama li open e tomo li lukin e ona, li toki e ni:</p><p>"a! mi pakala. mi kepeken tenpo suli tan ni: mi weka tan tomo telo lon tenpo poka. seme li lon?"</p><p>jan awen li lukin e jan tomo e len ona. lukin la, ona li toki lon.</p><p>linja lawa ona li telo a, li walo loje. len ona li suli li weka e telo tan selo ona, li walo loje.</p><p>ona li jo e supa lili lon anpa noka, e linja lon supa. supa en linja li walo loje.</p><p>jan awen li kama toki tawa ona:</p><p>"sina pakala ala a! o sona e ni: tenpo poka la, sike pi ilo mi li kama pakala. mi jo ala e sike ante la mi ken ala pona e ilo li ken ala tawa tomo mi. sina ken ala ken pona e sike mi?"</p><p>jan tomo li pilin insa li toki e ni:</p><p>"mi ken pona e ona! ni li wile e tenpo lili, taso mi jo ala e ko tawa ni. mi o tawa tomo esun o kama jo e ni. mi ni lon open pi tenpo suno kama. o kama lon tomo!"</p><p>jan tomo li luka tawa insa tomo la jan awen li kama.</p><hr><p>[inside, board games, party]</p><p>ona li lukin e ijo mute lon tomo.</p><p>lukin la jan mute li lon tomo li musi wawa lon tenpo poka!</p><p>poki moku li lon supa suli li walo loje.</p><p>musi supa li lon supa noka li walo loje.</p><p>lukin la jan mute li musi- ilo lili mute en lipu mani mute li lon poka li walo loje.</p><p>sike kon li lon li walo loje. linja li awen e ona lon supa li walo loje.</p><p>jan tomo li toki sin:</p><p>"sina o awen tan pakala ilo la, sina ken awen lon tomo mi. sewi tomo la, supa lape li lon. sina ken kepeken ni!"</p><hr><p>[stairs]</p><p>jan tomo li luka tawa sewi tomo, tawa nasin sewi- selo nasin en leko ale nasin li walo loje.</p><p>jan awen li pilin pona a, li toki e ni tawa jan tomo: "sina pona sewi!"</p><p>ni la, jan awen li tawa tomo sewi kepeken nasin sewi pi walo loje.</p><hr><p>[bedroom]</p><p>ona li kama lon tomo sewi la, ona li lukin e supa lape pi walo loje, e supa pi ilo suno poka. ona kin li walo loje.</p><p>wawa la ona li wile e lape.</p><p>ni la, ona li weka e len, li pana e len tawa supa poka pi walo loje.</p><p>ona li kama lon supa lape pi walo loje, li pana e len pi walo loje lon sewi ona, li pini e suno pi walo loje, li lape lon tenpo suli.</p><hr><p>[daylight transition]</p><p>suno suli li kama lon sewi li utala e lukin pi jan awen la ona li weka tan lape.</p><p>ona li kama jo e len ona tan supa pi walo loje, li tawa tomo anpa kepeken nasin pi walo loje.</p><hr><p>[front room area]</p><p>jan tomo li kama tan lupa open lon tenpo ni, li jo e poki pi walo loje.</p><p>ona li lukin e jan awen li toki e ni:</p><p>"a! kama pona tan lape! mi kama sin tan tomo esun, li jo e ko wile e ilo wile. ni la mi ken pona e ilo sina."</p><p>jan awen li pilin wawa a tan ni!</p><p>jan tomo li toki sin:</p><p>"mi o pona e ilo sina lon tenpo poka. taso, sina ken awen li ken moku. mi jo e kala e pan. sina wile e seme?"</p><p>jan awen li pilin lon tenpo suli. ona li sona ala e wile. ona li alasa e pilin, li awen, li kama sona e wile.</p><p>ona li toki e ni:</p><p>"kala li pona tawa mi. mi wile e kala. sina pona."</p><p>ni la, jan tomo li pana e poki ona pi walo loje tawa supa pi walo loje, li tawa poki lete pi walo loje lon tomo moku pi walo loje.</p><hr><p>[kitchen, fridge]</p><p>ona li kama jo e kala pi walo loje tan poki lete pi walo loje, li pana e ona tawa ilo seli pi walo loje, li open e seli.</p><p>tenpo lili la, kala li seli pona li awen walo loje.</p><p>jan tomo li pana e kala tawa supa moku pi walo loje, li pana e ni tawa jan awen, li toki e ni:</p><p>"o moku pona!"</p><p>ni la, ona li kama jo e poki ona pi walo loje, li weka tan tomo pi walo loje.</p><p>jan awen li lukin e kala pi walo loje, li kama sona e ni: ona li jo ala e ilo moku!</p><p>ona li alasa e ilo moku lon tomo. poki mute li lon li walo loje.</p><p>jan awen li open e ona ale, li kama lukin e poki pi ilo moku.</p><p>ilo moku mute li lon insa, li walo loje!</p><p>jan awen li kama jo e ona wan, li tawa moku ona, li moku e kala pi walo loje.</p><p>ona li pona mute a!</p><p>tenpo lili la, jan tomo li kama sin li toki e ni:</p><p>"mi pona a e ilo sina! ni la, sina ken tawa tomo sina."</p><p>jan awen li pilin pona la, ona li jo luka e jan tomo! ona tu li pilin musi mute tan ni.</p><p>ni la, jan awen li weka tan tomo pi walo loje, li kama lon ilo ona, li tawa tomo ona.</p><hr><p>[indoor in a recliner?]</p><p>ni la, toki mi li pini. mi toki mute a.</p><p>ken la, sina wile sona e ni: sina kama sona e seme tan toki mi?</p><p>sina kama sona e ni:</p><p>jan tu wan la, jan tu li wile moku e pan, jan wan li wile moku e kala.</p><hr><p>A A A A A A A A</p><p>MI MOKU E TENPO SINA LI MUSI ALA</p></div><div class=footer><h1 class=tp>o toki tawa mi</h1><p><a href=https://youtube.com/@gregdan3d><img src=/buttons/youtube_s.gif alt="@gregdan3d on YouTube"class=button> </a><a href=https://github.com/gregdan3><img src=/buttons/github_s.gif alt="@gregdan3 on GitHub"class=button> </a><a href=https://discord.com/users/497549183847497739><img src=/buttons/discord_s.gif alt="@gregdan3 on Discord"class=button> </a><a href=https://gregdan3.t.me/ ><img src=/buttons/telegram_s.gif alt="@gregdan3 on Telegram"class=button></a></p></div><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script></div></html>
