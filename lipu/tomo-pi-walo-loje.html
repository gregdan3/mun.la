<!doctype html><html lang=en-US> <head><meta charset=UTF-8><meta name=viewport content="width=device-width, height=device-height, user-scalable=yes, initial-scale=1.0"><meta name=date content=2023-10-03><meta property=og:title content="mun! - tomo pi walo loje"><meta property=og:type content=website><meta property=og:url content=https://mun.la/lipu/tomo-pi-walo-loje.md><meta property=og:image content=/avatar.jpg><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - tomo pi walo loje</title><link href=https://mun.la/ rel=canonical><link href=/style.css rel=stylesheet type=text/css><link href=/favicon.ico rel=icon type=image/png></head> <body> <header> <a href=/ style="border-bottom: none"><img src=/avatar.jpg alt="jan Kekan San"></a> <h2><a href=/ >jan Kekan San</a></h2> <h3>tomo pi walo loje</h3> </header> <nav> <a href=/ >Home</a> <a href=/lipu/ >Blog</a> <a href=/sona/ >Lessons</a> <a href=https://beta.gregdan3.dev>Dev Work</a> </nav> <button type=button class=sptoggle onclick=toggle()>Toggle SP</button> <article> <p>tenpo la, jan li lon ilo suli li tawa tomo ona. ni li wile e tenpo suli la ona li lon nasin lon tenpo suli!</p> <p>ona li lukin e tomo mute lon poka. tomo li kama li weka. ilo ona li wawa la ona li tawa wawa!</p> <p>taso, pakala suli li kama a! jan li sona ala e tan, taso ilo ona li kama ken ala tawa. ona o awen.</p> <p>jan awen li weka tan ilo li toki e ni: “a, pakala. ilo mi li pakala la mi ken ala tawa tomo mi! mi o seme?”</p> <p>ona li lukin e tomo lon poka li sona e ni: ona li ken tawa tomo poka wan li ken toki tawa jan tomo.</p> <p>ken la, jan tomo li ken pona e ilo ona!</p> <p>ona li lukin e tomo mute lon poka li alasa sona e ni: ona o tawa tomo seme?</p> <p>ona li kama lukin e tomo wan ken.</p> <p>taso.</p> <p>tomo ni li nasa. ona li nasa suli a!</p> <p>ni li tan seme?</p> <p>ni li tan ni: tomo li walo loje.</p> <p>jan li lukin e tomo, li lukin e ni:</p> <p>nasin lili li tawa sinpin tomo li walo loje.</p> <p>kasi li lon poka nasin li walo loje.</p> <p>sinpin tomo li lon pini nasin li walo loje.</p> <p>poki lipu li lon poka sinpin… li walo loje!</p> <p>jan awen li tawa nasin lili pi walo loje, li kalama luka lon sinpin tomo pi walo loje.</p> <p>ona li awen lon tenpo.</p> <p>kama lili la, jan tomo li tawa sinpin pi walo loje li open e ona.</p> <p>jan awen li lukin e jan tomo.</p> <p>ona li jo e ilo lukin pi walo loje lon sinpin ona.</p> <p>ona li jo e len wawa. len li tan tenpo suli musi, li walo loje lon sewi, lon anpa, lon noka!</p> <p>ona li kama toki e ni:</p> <p>“toki! kama pona tawa tomo mi. sina wile e seme”?</p> <p>jan awen li kama toki tawa ona.</p> <p>“a, toki. ilo mi li pakala, li lon poka pi tomo sina. mi ken ala tawa tomo mi. sina ken ala ken pona e ilo mi?”</p> <p>jan tomo li toki e ni:</p> <p>“mi ken! taso ni li wile e tenpo. mi pona e ilo sina la sina ken awen lon tomo mi. o kama!”</p> <p>jan tomo li luka tawa insa tomo, li kama e jan awen.</p> <p>jan awen li kama lon tomo li lukin e ijo mute lon tomo.</p> <p>supa suli li lon poka pi ilo musi. jan mute li ken awen lon supa ni li ken lukin e musi lon ilo. supa li walo loje.</p> <p>ilo musi li suli a li pana e sitelen li ken kalama wawa lon pana! selo ona li walo loje.</p> <p>supa lili li lon insa pi ni tu li ken jo e poki telo e noka. ona kin li walo loje.</p> <p>jan tomo li kama li toki e ni: “sewi tomo la sina ken lon supa. sina awen la mi pona e ilo sina. o lape pona a.”</p> <p>jan awen li tawa sewi tomo lon nasin sewi pi leko mute. nasin sewi la leko ale li walo loje.</p> <p>jan awen li kama lon tomo sewi li lukin e supa lape. supa li walo loje. len pi supa lape li walo loje.</p> <p>kin la, poki li lon supa li suwi tawa pilin li pona tawa lawa, li walo loje.</p> <p>jan awen li awen e lawa ona lon poki pi walo loje, li awen e sijelo ona lon supa lape pi walo loje, li pilin pona lon anpa len.</p> <p>a, len pi walo loje.</p> <p>…</p> <p>tenpo suno kama la, jan awen li weka tan supa pi walo loje li tawa nasin anpa pi walo loje.</p> <p>ona li tawa tomo moku. selo pi tomo moku li walo loje. supa tomo kin li walo loje.</p> <p>supa suli li lon li ken e jan poka mute lon tenpo moku. supa ni li walo loje.</p> <p>supa monsi mute li lon poka pi supa suli. supa ni kin li walo loje.</p> <p>ilo moku en supa moku li lon supa suli li walo loje.</p> <p>jan awen li kama lukin e jan tomo. jan tomo li lukin e ona li toki e ni:</p> <p>“a! kama pona. mute la mi pona e ilo sina. mi pini e ni lon tenpo poka.”</p> <p>jan awen li pilin pona tan ni! jan tomo li awen toki:</p> <p>“tenpo ni la sina ken moku. mi jo e kala e pan. sina wile e seme?”</p> <p>jan awen li pilin li toki e ni:</p> <p>“mi wile a e pan!”</p> <p>ni la, jan tomo li tawa poki moku lon sinpin tomo li open e ona. poki ni li walo loje.</p> <p>jan tomo li lukin e insa poki li kama jo e pan tan ona. pan, kin, li walo loje.</p> <p>jan tomo li pana e pan tawa supa lili pi walo loje, li pana e supa pi walo loje tawa jan awen…</p> <p>jan tomo li awen li moku pona e pan pi walo loje kepeken ilo moku pi walo loje.</p> <p>ona li pini la ona li weka tan supa pi walo loje li tawa tomo ilo.</p> <p>jan awen kin li moku e pan ona tan supa pi walo loje, kepeken ilo moku pi walo loje.</p> <p>tenpo lili poka la jan awen kin li tawa tomo ilo.</p> <p>jan tomo li pona ale e ilo la ona li toki e ni tawa jan awen: “tawa pona!”</p> <p>jan awen li kama lon ilo ona li tawa tomo ona. weka la ona li luka tawa jan tomo li toki e ni: “sina pona a!”</p> <hr> <p>tenpo kama weka la, ale li lete. sewi li pimeja mute li pana e ko lete.</p> <p>jan sin li lon ilo wawa li tawa tan ni: ona li weka tan pali lon tenpo suli li kama sin tan tenpo lape.</p> <p>tenpo ni li pali ala li pona tawa ona, taso ona li wile kama sin lon tomo ona!</p> <p>ona li wile lape lon supa lape ona.</p> <p>taso, kalama nasa li kama tan ilo ona. ilo ona li kalama suli sama ni: soweli suli ike li utala e ilo!</p> <p>jan li tawa poka nasin li weka tan ilo li lukin e ni: sike wan pi ilo ona li pakala!</p> <p>ni li ike a. ilo li ken ala tawa pona lon sike pakala!</p> <p>ona li lukin e tomo mute lon poka. ken la, jan li lon li ken pona e ilo ona.</p> <p>jan awen li kama lukin e tomo ni:</p> <p>nasin li lon li tawa sinpin tomo li walo loje</p> <p>ilo lili li lon poka nasin li pana e suno pi walo loje lon nasin pi walo loje.</p> <p>palisa suli li awen e sewi tomo li walo loje. sewi tomo kin li walo loje.</p> <p>lupa lukin li lon sinpin tomo li lon sewi tomo kin li walo loje!</p> <p>jan awen li kama jo e poki ona tan ilo ona, li tawa tomo pi walo loje lon nasin pi walo loje, li kalama luka lon sinpin tomo.</p> <p>tenpo la jan li kama li open e tomo pi walo loje!</p> <p>jan awen li lukin e jan tomo.</p> <p>jan tomo li jo e len seli pi tenpo lape. len li walo loje.</p> <p>ona li jo e len suwi lon noka ona. len ni kin li walo loje.</p> <p>ona li luka lili e lukin ona tan pilin lape la jan awen li lukin e ilo tenpo lili lon luka ona. ilo tenpo li walo loje.</p> <p>jan tomo li lukin e jan awen lon poka pi tomo ona li toki e ni:</p> <p>“aaaa… toki! sina pini e lape mi, a a. taso, ale li pona. seme li lon?”</p> <p>jan awen li kama toki tawa ona:</p> <p>“toki toki. mi wile ala pini e lape sina. taso, mi wile e pona sina. ilo mi li pakala, li lon poka pi tomo sina li ken ala tawa. ni la mi ken ala tawa tomo mi. sina ken ala ken pona e ilo mi?”</p> <p>jan tomo li awen lon tenpo lili li toki e ni:</p> <p>“mi ken pona e ilo sina! taso, ni li wile e tenpo. o kama, sina o weka tan pimeja, o weka tan lete. o kama lon tomo.”</p> <p>jan tomo li luka tawa insa tomo, li kama e ona.</p> <p>jan awen li kama lon tomo li lukin e ijo mute lon tomo.</p> <p>ona li lukin e supa pi lipu mute. sona mute li lon lipu. supa en lipu ale li walo loje.</p> <p>kin la ona li lukin e supa monsi e ilo suno lon poka.</p> <p>supa monsi li walo loje. ilo suno li walo loje, li pana e suno pi walo loje lon lipu.</p> <p>jan awen li lukin e supa noka lon insa tomo. supa noka li suwi len tawa pilin li walo loje.</p> <p>jan tomo li kama li toki e ni: “ni li tenpo pi pimeja suli la sina ken lape lon tomo. o tawa sewi, supa lape li lon. o lape pona. tenpo suno kama la mi pona e ilo sina.”</p> <p>jan awen li pilin pona, li toki e ni: “sina pona suli a.” ni la, ona li tawa sewi tomo, lon nasin sewi pi walo loje.</p> <p>…</p> <p>ona li kama lon tomo la ona li lukin e supa lape. supa lape li walo loje, li jo e len pi walo loje kin.</p> <p>sinpin tomo la lupa lukin li lon. ni la jan awen li lukin sin e ma lon poka tomo, e nasin pi walo loje, e kasi pi walo loje, e ilo ona.</p> <p>jan awen li tawa mute lon tenpo suno ni la ona li wile lape a.</p> <p>ona li kama lon supa pi walo loje, li lon anpa len pi walo loje, li lape lon tenpo suli.</p> <p>…</p> <p>suno li kama sin lon sewi la jan awen li weka tan lape.</p> <p>ona li jaki lili tawa pilin li wile weka e jaki kepeken telo.</p> <p>ona li tawa tomo poka li suno e tomo. suno li walo loje.</p> <p>ona li weka e len ona li tawa poki telo pi walo loje.</p> <p>ona li open e telo kepeken ilo pi walo loje lon sinpin poki.</p> <p>telo li walo loje.</p> <p>pini la ona li weka tan poki pi walo loje, li lukin e poki len.</p> <p>poki len li walo loje lon sinpin, li walo loje lon insa, li jo e len mute.</p> <p>len li weka e telo tan sijelo li walo loje.</p> <p>jan awen li kama jo e len pi walo loje, li weka e telo pi walo loje, li kama jo e len ona tan poki ona.</p> <p>ni la, ona li weka tan tomo, li tawa tomo anpa kepeken nasin pi walo loje.</p> <p>tenpo sama la, jan tomo li tawa insa tomo li toki e ni:</p> <p>“a, pona! sina lape ala. tenpo poka la mi pona ale e ilo sina. taso, mi pini ala la sina o awen lili.”</p> <p>jan awen li pilin pona suli tan ni. tenpo poka la ona li ken tawa tomo ona!</p> <p>jan tomo li toki sin:</p> <p>“tenpo ni la sina ken moku. mi jo e kala e pan. sina wile e seme?”</p> <p>jan awen li pilin li toki e ni:</p> <p>“n, mi wile e pan…”</p> <p>jan tomo li tawa poki moku pi walo loje, li kama jo e ijo mute.</p> <p>ona li pana e poki pan pi walo loje, e supa moku pi walo loje, e ilo moku pi walo loje tawa supa suli pi walo loje.</p> <p>ni la jan tomo li toki e ni:</p> <p>“mi wile pona e ilo sina la mi o tawa o ni lon tenpo ni. pakala la mi ken ala awen. taso, o moku pona! mi kama sin lon tenpo poka.”</p> <p>ni la, ona li kama jo e poki ilo pi walo loje tan supa noka pi walo loje, li weka tan tomo.</p> <p>jan awen li open e poki pan pi walo loje. pan insa li walo loje.</p> <p>ona li kama jo e lipu pan tu. ona li wile a e pan, taso ona li wile e pan seli!</p> <p>ona li lukin e supa pali lon tomo, li alasa e ilo seli.</p> <p>ilo seli li lon li walo loje! lupa li lon ona la jan awen li pana e pan tawa insa ilo li anpa e nena ilo li awen.</p> <p>ilo li pana sin e pan ona kepeken tenpo lili. pan li awen walo loje.</p> <p>jan awen li moku pona e pan pi walo loje.</p> <p>tenpo poka la, jan tomo li kama sin li toki e ni:</p> <p>“mi pona ale e ilo sina! o tawa pona a!”</p> <p>jan awen li pilin pona wawa a.</p> <p>jan tomo li luka tawa nasin weka. ona tu li weka tan tomo li lukin e ilo.</p> <p>ilo li pona la, jan awen li kama lon ilo, li luka a tawa jan tomo lon weka.</p> <hr> <p>tenpo weka suli la, jan li lon</p> <p>pilin ona la ona li ken toki tawa jan lon tomo.</p> <p>jan awen li lukin e tomo mute li kama lukin e tomo wan ni:</p> <p>supa awen en supa monsi li lon poka tomo, li walo loje.</p> <p>…</p> <p>“tenpo ni la sina ken moku. mi jo e kala e pan. sina wile e seme?”</p> <p>jan awen li pilin li toki e ni:</p> <p>“a! kala li pona tawa mi. mi wile e kala. sina pona.”</p> <hr> <hr> <hr> <p>mi toki mute, li toki suli a. sina sona e seme tan toki? sina sona e ni:</p> <p>jan tu wan la, jan tu li wile moku e pan, jan wan li wile moku e kala.</p> <hr> <p>A A A A A A A A</p> <p>MI MOKU E TENPO SINA LI MUSI ALA</p> </article> <footer> <p>Licensed under <a href=/LICENSE.txt>GPLv3</a>.</p> <p> Code on <a href=https://github.com/janKekanSan/jankekansan.github.io>my GitHub</a>. </p> </footer> <script src=/sptoggle.js></script> <script data-goatcounter=https://jankekansan.goatcounter.com/count async src=//gc.zgo.at/count.js></script> </body> </html> 