<!DOCTYPE HTML><html lang=en-US><head><meta charset=UTF-8><meta name=viewport content="width=device-width,height=device-height,user-scalable=yes,initial-scale=1"><meta name=date content=2023-05-06><meta property=og:title content="mun! - mi lon ilo wawa lukin"><meta property=og:type content=website><meta property=og:url content=https://mun.la/lipu/mi-lon-ilo.md><meta property=og:image content=/avatar.gif><meta property=og:locale content=en_US><meta property=og:site_name content=mun!><meta property=og:description content="Learn Toki Pona, because it's fun and free!"><title>mun! - mi lon ilo wawa lukin</title><link href=https://mun.la/lipu/mi-lon-ilo.md rel=canonical><link href=/style.css rel=stylesheet><link href=/favicon.ico rel=icon type=image/x-icon></head><div class=body><div class=-header><img src=/avatar.gif alt="jan Kekan San"><h2>jan&nbsp;Kekan&nbsp;San</h2><h3>mi lon ilo wawa lukin</h3></div><p class=nav><a href=/ ><img src=/buttons/home_s.gif alt=Home class=button> </a><a href=/lipu/ ><img src=/buttons/blog_s.gif alt=Blog class=button> </a><a href=/sona/ ><img src=/buttons/lessons_s.gif alt=Lessons class=button> </a><a href=https://gregdan3.dev><img src=/buttons/code_s.gif alt=Code class=button> </a><input type=button id=sptoggle onclick=toggle() value=Toggle></p><div class=article><div class=tokipona><hr><center><h1 id=ilo-wawa-lukin>ilo wawa lukin</h1><h1 id=section>‚úçÔ∏è‚≠êüëâ</h1></center><hr><p>tenpo poka la mi tawa tomo pi pona sijelo.</p><p>tomo la mi tawa ilo wawa lukin mi lon insa ona</p><hr><p>ilo ni li ken lukin e insa mi kepeken wawa ona</p><p>wawa ona li kama tan wawa ilo mute.</p><hr><p>ilo li pana e wawa ni tawa kiwen wawa.</p><p>ilo li wawa e kiwen la wawa kiwen li kama suli li kama ken jo wawa e ijo pi kiwen ilo.</p><hr><p>o pana ala e kiwen tawa ona!</p><p>ona li alasa moku e kiwen kepeken wawa!</p><p>ni li pakala mute e ilo e kiwen.</p><hr><p>wawa ilo li sike mute lon kiwen wawa la wawa kiwen li kama suli.</p><p>wawa li kama lon insa mi tan suli ona. taso, mi ken ala pilin e ni. mi kiwen ala.</p><p>wawa suli ni li ken nasa lili e pilin, taso mi kiwen ilo ala la ilo li ken ala pakala e mi!</p><hr><p>wawa ni li ante e ijo pi lili nanpa wan lon insa mi.</p><p>wawa li ni e ijo lili: ona o lukin tawa ma sama.</p><hr><p>ona li jo ala e lukin la ona li ken ala lukin sama jan</p><p>ona li ken lukin e ma sama palisa lon sitelen pi nimi alasa.</p><hr><p>ona telo li ken ni tan sijelo ona. ona li ken lukin sama palisa.</p><p>ona pi telo ala li ken sama, taso ona li ante mute lon sijelo ona!</p><hr><p>taso, ijo lili li wile ala ante e lukin. wawa li weka la ijo lili li kama sin tawa lukin pona lon tenpo poka.</p><p>tenpo mute la ilo li pana e wawa li weka e wawa.</p><p>wawa li kama la, ijo lili li lukin. wawa li weka la, ijo lili li sin.</p><p>ona li kama sin la ona li pana e wawa lili tan ante ni.</p><hr><p>ilo li lukin e wawa lili. ni la ona li ken sona e insa mi!</p><p>suli la, ijo lili ante li pana e wawa ante lon tenpo ante.</p><p>ni li suli tawa ilo. ilo li ken sona e ante selo, e ante pi palisa sijelo, e ante telo, e ante ale.</p><hr><center><h1 id=taso-mi-lon-ilo-ni-tan-seme>taso, mi lon ilo ni tan seme?</h1></center><hr><p>mi lon ona tan pilin pakala a!</p><p>tenpo suli la mi pilin ike lon sewi pi monsi mi lon anpa pi lawa mi.</p><hr><p>ike ni li ken weka li ken ike mute, li ante lon tenpo.</p><p>ike ni li kama suli la ijo mute ike li kama lon poka.</p><hr><p>nanpa wan la mi kama ken ala toki insa pona. ni li ike monsuta tawa mi.</p><p>nanpa tu la mi kama ken ala pilin kepeken palisa luka kepeken noka kepeken sike lon sinpin mi.</p><p>ken pilin li weka la pilin ni taso li awen: palisa lili ike li lon selo mi a.</p><hr><p>ni la, mi tawa ilo. ilo li lukin e insa mi.</p><p>ona li kama sona e ni: ala li pakala!</p><p>ijo ale pi insa mi li lon ma pona ona.</p><p>pakala a. ni la seme li pakala?</p><hr><p>mi sona ala a! mi awen sona ala.</p><p>taso, pona la, pilin ike li kama lili li weka lon tenpo tan ni:</p><p>mi lukin e nasin awen pi sijelo mi, mi ante e ni.</p><p>kin la mi awen pona lon supa sin, a a a</p><hr><center><h1 id=mi-awen-kama-pona.>mi awen kama pona.</h1><h1 id=toki-li-pini>toki li pini!</h1><h1 id=section-1>‚úçÔ∏è‚≠êüëâ</h1></center></div></div><div class=footer><h2 class=tokipona>o toki tawa mi</h2><p><a href=https://youtube.com/@gregdan3d><img src=/buttons/youtube.gif alt="@gregdan3d on YouTube"class=social> </a><a href=https://github.com/gregdan3><img src=/buttons/github.gif alt="@gregdan3 on GitHub"class=social> </a><a href=https://discord.com/users/497549183847497739><img src=/buttons/discord.gif alt="@gregdan3 on Discord"class=social> </a><a href=https://gregdan3.t.me/ ><img src=/buttons/telegram.gif alt="@gregdan3 on Telegram"class=social></a></p><p>Generated by my <a href=https://github.com/gregdan3/SWGIG>Static Website Generator I Guess</a>. Code on <a href=https://github.com/janKekanSan/jankekansan.github.io>my GitHub</a>.</p></div><script src=/sptoggle.js></script><script data-goatcounter=https://jankekansan.goatcounter.com/count async src=//gc.zgo.at/count.js></script></div></html>
