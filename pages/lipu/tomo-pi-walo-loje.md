% [tomo pi walo loje]{.tokipona}
% jan Kekan San
% 2023-10-03
% published: false

tenpo la, jan li lon ilo suli li tawa tomo ona. ni li wile e tenpo suli la ona li lon nasin lon tenpo suli!

ona li lukin e tomo mute lon poka. tomo li kama li weka. ilo ona li wawa la ona li tawa wawa!

taso, pakala suli li kama a! jan li sona ala e tan, taso ilo ona li kama ken ala tawa. ona o awen.

jan awen li weka tan ilo li toki e ni: "a, pakala. ilo mi li pakala la mi ken ala tawa tomo mi! mi o seme?"

ona li lukin e tomo lon poka li sona e ni: ona li ken tawa tomo poka wan li ken toki tawa jan tomo.

ken la, jan tomo li ken pona e ilo ona!

ona li lukin e tomo mute lon poka li alasa sona e ni: ona o tawa tomo seme?

ona li kama lukin e tomo wan ken.

taso.

tomo ni li nasa. ona li nasa suli a!

ni li tan seme?

ni li tan ni: tomo li walo loje.

jan li lukin e tomo, li lukin e ni:

nasin lili li tawa sinpin tomo li walo loje.

kasi li lon poka nasin li walo loje.

sinpin tomo li lon pini nasin li walo loje.

poki lipu li lon poka sinpin... li walo loje!

jan awen li tawa nasin lili pi walo loje, li kalama luka lon sinpin tomo pi walo loje.

ona li awen lon tenpo.

kama lili la, jan tomo li tawa sinpin pi walo loje li open e ona.

jan awen li lukin e jan tomo.

ona li jo e ilo lukin pi walo loje lon sinpin ona.

ona li jo e len wawa. len wawa ni li tan tenpo suli musi. len ni li walo loje lon sewi, lon anpa, lon noka!

ona li kama toki e ni:

"toki! kama pona tawa tomo mi. sina wile e seme"?

jan awen li kama toki tawa ona.

"a, toki. ilo mi li pakala, li lon poka pi tomo sina. mi ken ala tawa tomo mi. sina ken ala ken pona e ilo mi?"

jan tomo li toki e ni:

"mi ken! taso ni li wile e tenpo. mi pona e ilo sina la sina ken awen lon tomo mi. o kama!"

jan tomo li luka tawa insa tomo, li kama e jan awen.

jan awen li kama lon tomo li lukin e ijo mute lon tomo.

supa suli li lon poka pi ilo musi. jan mute li ken awen lon supa ni li ken lukin e musi lon ilo. supa li walo loje.

ilo musi li suli a li pana e sitelen li ken kalama wawa lon pana! selo ona li walo loje.

supa lili li lon insa pi ni tu li ken jo e poki telo e noka. ona kin li walo loje.

jan tomo li kama li toki e ni: "sewi tomo la sina ken lon supa. sina awen la mi pona e ilo sina. o lape pona a."

jan awen li tawa sewi tomo lon nasin sewi pi leko mute. nasin sewi la leko ale li walo loje.

jan awen li kama lukin e supa lape. supa li walo loje. len pi supa lape li walo loje.

kin la, poki len li lon li tawa lawa li walo loje.

jan awen li awen e lawa ona lon poki pi walo loje,
li awen e sijelo ona lon supa lape pi walo loje,
li lon anpa len. a, len pi walo loje.

...

tenpo suno kama la, jan awen li weka tan supa pi walo loje li tawa nasin anpa pi walo loje.

ona li tawa tomo moku. selo pi tomo moku li walo loje. supa tomo kin li walo loje.

supa suli li lon li ken e jan poka mute lon tenpo moku. supa ni li walo loje.

supa monsi mute li lon poka pi supa suli. supa ni kin li walo loje.

ilo moku en supa moku li lon supa suli li walo loje.

jan awen li kama lukin e jan tomo. jan tomo li lukin e ona li toki e ni:

"a! kama pona. mute la mi pona e ilo sina. mi pini e ni lon tenpo poka."

jan awen li pilin pona tan ni! jan tomo li awen toki:

"tenpo ni la sina ken moku. mi jo e kala e pan. sina wile e seme?"

jan awen li pilin li toki e ni:

"mi wile a e pan!"

ni la, jan tomo li tawa poki moku lon sinpin tomo li open e ona. poki ni kin li walo loje.

jan tomo li lukin e insa poki li kama jo e pan tan ona. pan, kin, li walo loje.

jan tomo li pana e pan tawa supa lili pi walo loje,
li pana e supa pi walo loje tawa jan awen...
lon supa suli pi walo loje.

jan tomo li awen li moku pona e pan pi walo loje kepeken ilo moku pi walo loje.

ona li pini la ona li weka tan supa pi walo loje li tawa tomo ilo.

jan tomo li lon tomo ilo li toki e ni: "tawa pona!"

jan awen li kama lon ilo ona li tawa tomo ona. weka la ona li luka tawa jan tomo li toki e ni: "sina pona a!"

<!-- walkway, mailbox, flowers, door, glasses, tuxedo, couch, television, coffee table, stairs, bed, sheets, pillow, NEXT DAY, walls of the kitchen, floor of the kitchen, kitchen table, chairs, utensils, plates -->

<!-- the next guy can shower -->

---

tenpo kama weka la, ale li lete. sewi li pimeja mute li pana e ko lete.

jan sin li lon ilo wawa ona li tawa tan ni: ona li weka tan pali lon tenpo suli li kama sin tan tenpo lape.

tenpo ni li pali ala li pona tawa ona, taso ona li wile kama sin lon tomo ona!

ona li wile lape lon supa lape ona.

taso, ona li kama kute e ijo nasa tan ilo ona. ilo ona li kalama suli sama ni: soweli suli ike li utala!

jan li tawa poka nasin li weka tan ilo li lukin e ni: sike wan pi ilo ona li kama pakala!

ni li ike a. ilo li ken awen tawa pona lon sike pakala.

ona li kama lukin e tomo mute lon poka. pilin ona la ona li ken toki tawa jan lon tomo. ken la, jan tomo li ken pona e ilo ona.

jan awen li kama lukin e tomo mute li kama lukin e tomo wan ni:

ilo suno li lon li pana e suno pi walo loje lon kasi pi walo loje.

palisa suli li awen e sewi tomo li walo loje.

lupa lukin li lon sinpin tomo li lon sewi tomo kin li walo loje!

nasin li lon li tawa sinpin tomo li walo loje

poka nasin la ilo suno lili li lon li pana e sona ni: pimeja la nasin li lon seme? ona li walo loje.

supa noka li lon poka pi sinpin tomo li walo loje.

supa awen en supa monsi li lon supa noka lon sinpin tomo, li walo loje.

jan awen li kama jo e poki ona tan ilo ona, li tawa tomo pi walo loje lon nasin lili pi walo loje, li kalama luka lon sinpin pi walo loje.

tenpo la jan li kama li open e tomo pi walo loje!

jan awen li lukin e jan tomo.

jan tomo li jo e len seli pi tenpo lape. len li walo loje.

ona li jo e len suwi noka lon noka ona. ni kin li walo loje.

ona li luka lili e lukin ona li weka e jaki lili li alasa weka e pilin lape.

ona li sewi e luka la jan li ken lukin e ilo tenpo lili lon luka ona.

ilo tenpo li walo loje.

jan tomo li lukin e jan lon poka pi tomo ona li toki e ni:

"aaaa... toki! sina pini e lape mi, a a. taso, ale li pona. seme li lon?"

jan awen li kama toki tawa ona:

"toki toki. mi wile ala pini e lape sina. taso, mi wile e pona sina. ilo mi li pakala, li lon poka pi tomo sina li ken ala tawa. ni la mi ken ala tawa tomo mi. sina ken ala ken pona e ilo mi?"

jan tomo li awen lon tenpo lili li toki e ni:

"mi ken pona e ilo sina! taso, ni li wile e tenpo. o kama, sina o awen lon lete, o awen ala lon pimeja. o kama lon tomo."

jan tomo li luka tawa insa tomo, li kama e jan awen.

jan awen li kama lon tomo li lukin e ijo mute lon tomo.

ona li lukin e supa pi lipu mute. supa en lipu ale li walo loje.

ona li lukin e supa monsi lon poka pi ilo suno. supa li walo loje. ilo suno li walo loje, li pana e suno pi walo loje.

supa ante li lon poka pi supa monsi li walo loje. ilo lukin li lon supa ni li walo loje.

jan awen li lukin e supa noka lon insa tomo. supa noka li suwi tawa pilin li walo loje.

jan tomo li kama li toki e ni: "ni li tenpo pi pimeja suli la sina ken lape lon tomo. o tawa sewi, supa lape li lon. o lape pona. tenpo suno kama la mi pona e ilo sina."

jan awen li pilin pona tan ni, li toki e ni: "sina pona suli a." ni la, ona li tawa sewi tomo, lon nasin sewi pi walo loje.

ona li kama lon tomo la ona li lukin e supa lape. supa lape li walo loje, li jo e len pi walo loje kin.

sinpin tomo la lupa lukin li lon. ni la jan awen li lukin sin e ma lon poka tomo, e nasin pi walo loje, e kasi pi walo loje.

poka tomo la tomo ante li lon li jo e supa kiwen e poki jaki e poki suli telo e poki len.

supa kiwen li walo loje. poki jaki li walo loje. poki telo li walo loje. poki len li walo loje.

jan awen li tawa mute lon tenpo suno ni la ona li wile lape a.

ona li kama awen lon supa pi walo loje, li lon anpa len pi walo loje, li lape lon tenpo suli.

<!-- spotlights, plants, windows, walkway, little lights, porch, chairs, pajamas, slippers, watch, INSIDE bookshelf, chair, lamp, stand, glasses, carpet, stairs, bed, blanket, tile floor, toilet, bathtub -->

...

suno li kama sin lon sewi la jan awen li weka tan lape.

open la ona li jaki lili tawa pilin li wile telo e ona.

ona li tawa tomo poka li suno e tomo. suno li walo loje.

ona li weka e len ona li tawa poki telo pi walo loje.

ona li kepeken ilo pi walo loje lon sinpin poki li open e telo.

telo li walo loje.

pini la ona li weka tan poki pi walo loje, li lukin e poki len.

poki len li walo loje lon sinpin, li walo loje lon insa, li jo e len mute pi walo loje.

len li weka e telo tan sijelo li walo loje.

jan awen li kama jo e len wan pi walo loje, li weka e telo pi walo loje, li kama jo e len ona tan poki ona.

ni la, ona li weka tan tomo, li tawa tomo anpa kepeken nasin pi walo loje.

tenpo sama la, jan tomo li kama sin lon tomo li toki e ni:

"a, pona! sina pini e lape. tenpo poka la mi pona ale e ilo sina. taso, tenpo lili la sina o awen."

jan awen li pilin pona suli tan ni. tenpo poka la ona li ken tawa tomo ona!

jan tomo li toki sin:

"tenpo ni la sina ken moku. mi jo e kala e pan. sina wile e seme?"

jan awen li pilin li toki e ni:

"n, mi wile e pan..."

jan tomo li tawa poki moku pi walo loje, li kama jo e poki pan, li pana e ona tawa supa suli pi walo loje.

kin la, jan tomo li kama jo e supa moku pi pali loje, e ilo moku pi walo loje, li pana e ona tu tawa supa suli pi walo loje.

jan tomo li toki e ni:

"mi wile pona e ilo sina la mi o tawa o ni lon tenpo ni. pakala la mi ken ala awen. taso, o moku pona! mi kama sin lon tenpo poka."

ni la, ona li kama jo e poki pi ilo mute tan supa noka, li weka tan tomo. poki li walo loje. supa li walo loje.

jan awen li open e poki pan pi walo loje. pan li lon insa li walo loje.

ona li kama jo e lipu pan tu li pana e ona tawa supa ona.

ona li wile e pan, taso ona li wile e pan seli a!

ona li lukin e supa pali lon tomo, li alasa e ilo seli.

ilo seli li lon li walo loje! lupa tu li lon ona la jan awen li pana e pan ona tawa lupa.

ona li anpa e nena ilo li awen. ilo li pana sin e pan ona lon pini pi tenpo lili. pan li awen walo loje.

jan awen li pana sin e pan seli pi walo loje tawa supa moku pi walo loje li moku pona.

ona li moku e ale pan la jan tomo li kama sin!

ona li jo e ilo lon luka. ilo ni li ken sike e nena lili kepeken tenpo lili, li ken weka e nena li ken pana sin e ona.

ilo li walo loje.

jan tomo li toki e ni:

"mi pona ale e ilo sina! o tawa pona a!"

jan awen li pilin pona wawa a.

jan tomo li luka tawa nasin weka. ona tu li weka tan tomo li lukin e ilo.

ilo li pona la, jan awen li kama lon ilo, li luka a tawa jan tomo lon weka, li tawa a.

---

tenpo weka suli la, jan li lon

...

"tenpo ni la sina ken moku. mi jo e kala e pan. sina wile e seme?"

jan awen li pilin li toki e ni:

"a! kala li pona tawa mi. mi wile e kala. sina pona."

---

---

---

mi toki mute, li toki suli a. sina sona e seme tan toki? sina sona e ni:

jan tu wan la, jan tu li wile moku e pan, jan wan li wile moku e kala.

---

A A A A A A A A

MI MOKU E TENPO SINA LI MUSI ALA
